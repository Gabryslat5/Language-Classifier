Samleie er det å ha kjønnslig omgang. Ordet samleie betyr bokstavelig talt å dele leiet, altså senga eller der en ligger, med noen, men det har fått den underforståtte meningen seksuell aktivitet.[1] Tidligere ble også begrepene sammenleie[2][3], besoving[4] og beligging[5] benyttet. Samleie mellom to som ikke var gift, var tidligere en straffbar forbrytelse kalt leiermål (samleiesak) i Norge, Sverige og Danmark. I Norge er den seksuelle lavalder 16 år.[6]

Uttrykket brukes særlig om seksuelt samkvem mellom mennesker av forskjellig kjønn, der partenes kjønnsorganer forenes ved at mannens erigerte penis føres inn i kvinnes vagina, men kan også brukes om andre former for samleie, for eksempel analt samleie. I enkelte tilfeller er hensikten at samleie skal føre til sædavgang, befruktning, graviditet og avkom. Samleie har også en sterk emosjonell betydning i et parforhold, siden det gir en enestående mulighet til intimitet, ømhet og nærhet som ikke er gitt ved andre fellesaktiviteter. Studier av dyr kan tyde på at selve nytelsen, samværet og orgasmen er like viktig, både for kroppslig avspenning og for relasjonsbygging og posisjonering i sosiale grupper.

Samleiestillinger
Et samleie kan utføres i mange forskjellige stillinger[7]. Man antar at den vanligste stillingen i vesten er den stillingen hvor mannen befinner seg over kvinnen, populært kalt misjonærstillingen, men mange kvinner vil ha vanskeligheter for å få klitoris stimulert av penis ved bruk av denne stillingen. Mange par finner større nytelse i andre stillinger, som kvinnen øverst, eller mannen bak (doggystyle, det vil si «på hundevis»). Men samleie kan også gjøres stående, sittende eller knelende - for å nevne noen av de utallige stillingene.